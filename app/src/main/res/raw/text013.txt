Ғұсыл парыздары
	Құранда ғұсылдың парыз болуы айтылады: «Егер жүніп болсаңдар, толық тазаланыңдар»<sup>1</sup>. Бұл аяттағы «тазаланыңдар» сөзі, дененің жуылуының парыз екендігін көрсетеді. Басқа бір аятта былайша берілген: «Тазаланбастан, жүніп күйінде намаз оқымаңдар»<sup>2</sup>. 
	Пайғамбарымыздың қалай ғұсыл алатынын Хазіреті Айша жеткізеді: «Аллаһ Елшісі жүніп болған кезде, алдымен қолдарын жуумен бастайтын. Сосын оң қолымен сол қолына су төгіп, ұятты жерлерін жуып, артынан дәрет алатын. Одан кейін су алып, саусақтарымен шаштарының түбіне дейін сулайтын. Сосын басына үш рет су құйып, одан кейін денесіне су құятын. Ең соңынан аяқтарын жуатын»<sup>3</sup>. 

_______________
1 Маида, 5/6.
2 Ниса, 4/43.
3 Муслим, Хайыз, 58; Әбу Дәәуд, Таһарат, 120.