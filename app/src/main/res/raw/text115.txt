Жұма намазының дұрыс орындалу шарттары 
	1. Жұма оқылатын жердің қала немесе қалаға лайық болуы қажет. Бұл жайлы Хазреті Әли: «Жұма намазы, тәшриқ тәкбірлері, Рамазан және Құрбан айт намаздары нөпір қала немесе аймақтарда оқылады», – дейді. Имам Ағзам осыған қарап, үкім шығарған. Яғни, оның көзқарасы бойынша, әкімі, көшесі, базары, бар отырықты жер – «нөпір қала» болып саналады. Әбу Юсуп бойынша, халқы үлкен мешітке сыймайтындай қарақұрым болған жерлерді қала санаса, Имам Мұхаммед басшылардың қала санаған жерлерін қала деп есептейді. 
	Жұма намазы шағын отырықшы жерлерде де оқыла алатыны жайлы дәлелдер бар. Әбу Һурайра Бахрейнде қызмет етіп жүрген кезінде Хазіреті Омардан жұма намазы жайлы сұрайды. Ол «Жұма намазын қайда болсаңдар да оқыңдар» деп жауап қатады. Ибн Аббас жұма намазын Мәдинадағы Пайғамбар мешітінен кейін алғаш рет Бахрейндегі «Жууаса» деген ауылда оқылғаны жайлы хабар береді<sup>1</sup>. 
	2. Жұма оқитын имамның үкімет тарапынан рұқсаты болуы керек. Ханафи құқықшылары бойынша, жұма намазы үшін де солай. Олар мына хадиске сүйенеді: «Кімде-кім жұма намазын мен өмірде болған кезімде немесе менен кейін әділ немесе залым бір имам (басшы) болғанда, оны місе тұтпай немесе терістеп, оны тәрк етсе, Аллаһ оған берекет бермесін және ісін ілгері бастырмасын»<sup>2</sup>. Міне, осы хадисте жұма намазының парыз болуы үшін әділ болсын, залым болсын бір басшының болуы қажет екенін айтқан. Өйткені үкіметтен рұқсат алмаса, бүлік шығу ықтималы бар. Бірақ басшылар жұмаға мән бермесе немесе себепсіз мұсылмандардың намаз оқуына кедергі жасаса, мұндай жағдайда, мұсылмандар бір имамның артына тұрып, жұма намазын оқуларына болады. Имам Мұхаммед мына дәлелге сүйенеді: Хазіреті Осман Мәдинада қоршауда қалған кезде сырттағы сахабалар Хазреті Әлидің артына тұрып, жұма намазын оқыған<sup>3</sup>. 
	3. Жұма намазы дұрыс болуы үшін, Әбу Ханифа бойынша, имамнан тыс ең аз үш адам, Әбу Юсуп және имам Мұхаммедтің көзқарасы бойынша, екі ер кісінің болуы шарт. Дәлелдері «Аллаһтың зікіріне (жұма намазына) ұмтылыңдар»<sup>4</sup> аятындағы «ұмтылыңдар» етістігі көпше түрде қолданылған. Әбу Ханифа – үш, қалған екеуі – екі адамды көп ретінде қабыл еткен. Бұл жерде бір қалада бірнеше жерде жұма намазының оқылуын айта кеткен жөн. Әбу Ханифа және Имам Мұхаммед бойынша, бір қалада бірнеше жерде жұма намазын оқуға болады. Бұған дәлел Хазіреті Әлидің Хазіреті Осман қоршауда қалған кезінде жұма намазын сыртта оқығаны секілді айт намаздарын да Мәдина сыртында сақарада оқыған. Сол жерге келе алмаған әлсіз, кәрі жандар намаздарын қала орталығында оқыған. 
	4. Жұма намазы оқылатын жердің халыққа ашық болуы. Өйткені жұма намазы – Исламның рәмізі, дін ерекшеліктерінің бірі. Имам есігін құлыптап, жұма оқыса, намазы дұрыс болмайды. 
	5. Уақыт. Жұманың уақыты–бесін намазының уақыты. Әнас ибн Маликтің бізге: «Аллаһ Елшісі жұма намазын күн батысқа ауа бастағанда оқитын»<sup>5</sup> – деген сөзі жеткен. Пайғамбарымыз (с.а.у.) Му’саб ибн Умейрді һижреттен бұрын мұғалім етіп, Мәдинаға жіберген кезінде оған күн батысқа ауа бастағанда жұма намазын оқуын айтқан. 
	6. Хұтпа. Жұма сүресіндегі «Аллаһтың зікіріне ұмтылыңдар» аяты – жұма намазы мен хұтпасы. Хазреті Пайғамбар хұтпасыз ешқандай жұма намазын оқымаған. Хұтпа шарт болмағанда кейде оны тәрк ететін еді. Жамағаттың алдында хұтпа оқылуы керек. Хұтпа оқылып жатқан кезде жамағат болмай, біткеннен кейін келсе, намаздары дұрыс болмайды. Жамағаттың хұтпаны естулері шарт емес. Жалпы сол жерде болса жеткілікті. Хұтпа кезінде жолаушы болса да, жалпы ғибадат етумен міндеттелген бір ер кісінің болуы жеткілікті. 
	Әбу Ханифа бойынша, хұтпаның шарты Аллаһты зікір етуден тұрады. Сол себепті, хұтпашы хұтпаға ниет етіп, «Әлхамду лилләһ» немесе «Субханаллаһ» немесе «Ләә иләһә ил-лАллаһ» десе, жеткілікті. Өйткені «Аллаһты зікір етуге асығыңдар» аятында зікірдің аз болуы мен көп болуы жайында мәселе қозғалмаған. Хазреті Осман халифа кезінде алғаш жұма хұтпасында «Әлхамду лилләһ» дегеннен кейін қобалжып, тілі тұтылып, мінберден түсіп, жұма намазын оқығаны осыған дәлел. 
	Әбу Юсуп пен Имам Мұхаммед бойынша, хұтпа – хұтпа делінетіндей айтылуы керек. Бұл – әт-тәхият, мадақ және салауат пен мұсылмандарға дұға ететіндей көлемде болмақ. 

_______________
1 Бухари, Жума, 11.
2 Ибн Мажә, Иқама, 78
3 әл-Касани, 1. 261.
4 Жұма, 62/9.
5 Бухари, Жума, 16