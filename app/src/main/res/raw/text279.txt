Төрт-түлік малдың зекеті
	Төрт-түлік малдардан берілетін зекеттің парыздығы сахих хадистерде білдірілген. Төрт-түлік малдарда зекет парыз болуы үшін төмендегі шарттар керек. 
	1. Зекеті берілетін малдардың үй жануарлары болуы. 
	2. Зекеті берілетін малдардың нисап мөлшеріне жетуі. 
	3. Зекеті берілетін малдарға толық ие болғаннан кейін толық бір жыл өтуі. 
	Пайғамбарымыз (с.а.у.) «Бір жыл толмай, малдан зекет алынбайды», – дeйді. 
	4. Зекеті берілетін малдардың жылдың көбінде қырда жайылуы. Жылдың көбінде, яғни, алты айдан артық уақыт көбейіп, өніп-өсулері, сүтті мол беру, семірулері үшін қырда бағылған малға «сәәйма» делінеді. Аталмыш пайдалар үшін бағылған малдардан төмендегі кестеде көрсетілген есеп бойынша, зекет алынады. Ал егер осы пайдаларға қоса сауда жасау мақсатымен бағылса, сауда тауарларының қатарына кіріп, басқа сауда тауарлары немесе ақшамен бірге есептеліп, жалпы құндарының қырық та бірі зекет ретінде беріледі. 

	Үй шаруаларында қолданылатын малдардан зекет алына ма? 
	Пайғамбарымыздың (с.а.у.) «Жүк таситын және жұмыста қолданылатын жануарлар мен егіс жыртатын өгіздерден зекет алынбайды»<sup>1</sup> – деген хадисін негізге алған Ханафи ғұламалары қырларда жайылмаған немесе сауда жасау ниетімен бағылмаған малдардан зекет алынбайтыны туралы бір пікірде. Яғни, тек қана жүк тасу, міну және жер жырту үшін бағылған малдардан зекет алынбайды. 
	Төрт түлік малдың зекетінің нисабы мен сол нисаптан парыз болған мөлшері төмендегі көрсетілген кестедегідей: 

_______________
1 Әбу Дәәуд 1/237; Бәйһақи 4/16.