Тазалық және көлемі
    	Ислам діні тазалыққа үлкен мән берген. Аллаһ Тағала алдына шығу үшін дене, киім және намаз оқитын жердің, жүректің тазалығын әмір еткен. Құранда тазалыққа үлкен мән бергендер мақталған және бұл Аллаһтың сүйіспеншілігіне лайық іс екені айтылған: «Сөзсіз, Аллаһ тәубе еткендер мен тазаланғандарды сүйеді»<sup>1</sup>. Негізінде, сыртқы тазалыққа қарағанда, жүрек тазалығы аса маңызды. Өйткені, сырты сұлу болғанмен, ішкі әлем кірленсе, ешкім иманның ақиқатына жете алмайды. Аллаһ мәңгілік бақытқа қол жеткізушілердің алғашқы сипатының тазалық екенін баяндайды: «Әлдекім тазарса, ол құтылды. Ол Раббының атын еске алып, намаз оқыды»<sup>2</sup>. Құранда киім мен ғибадат жерінің тазалығына назар аударған. 
    	Пайғамбарымыз тазалықтың маңыздылығы жайлы былай дейді: «Тазалық – иманның жартысы»<sup>3</sup>, «Аллаһ тазалықты жақсы көреді»<sup>4</sup>. 
    	Ислам ғалымдары Құран мен хадистерге қарап, тазалықты төртке бөледі: 
    	1. Дене, киім мен намаз оқитын жердің ластықтан тазаруы. 
    	2. Өзін ғайбат, харам жеу, қиянат жасау, т.б. күнәлардан тазалау. Бұл тақуа жандардың иманын арттыру арқылы тазалану түрі. 
    	3. Жүректің қызғаныш, өркөкіректік, рияшылдық, дұшпандық секілді жаман аурулардан тазалануы. Олардың орнын кішіпейілділік, тәубе, сабыр, үміт, сүйіспеншілік секілді көркем сипаттармен толтыру. Бұл – тақуа жандардың иман мәртебесі. 
    	4. Жүректің Аллаһтан басқа өзге барлық нәрседен тазалануы. «Ләә иләһә иллалаһ» (Аллаһтан басқа құдай жоқ) тәухид сөзінің жүректен толық орын алуы<sup>5</sup>.

_______________
1 Бақара, 2/222.
2 Ағла, 87/14-15.
3 Муслим, Таһарат, 1;
4 Тирмизи. Сунән. Египет. 1937. Әдеб, 41.
5 Хамди Дөндерен. Делиллериле Ислам Илмихали. Станбул. 1991. 130-136.