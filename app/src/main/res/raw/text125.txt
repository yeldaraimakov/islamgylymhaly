2. Мүәккад болмаған (бекітілмеген) мәндүп сүннеттер 
	Аллаһ Елшісінің көбінесе оқыған, бірақ кейде оқымаған сүннеттері мыналар: 
	1. Бесін намазынан кейінгі екі рәкаттан бұрын оқылатын қосымша екі рәкат. 
	2. Намаздыгер намазынан бұрын оқылатын төрт рәкат намаз. Бұл жайында Аллаһ Елшісі былай дейді: «Намаздыгер намазынан бұрын төрт рәкат намаз оқыған адамға Аллаһ рақым етсін»<sup>1</sup>. 
	3. Құптан намазынан бұрын оқылатын төрт рәкат намаз бен құптан намазының екі рәкатына қосымша – екі рәкат намаз. Бұл жайында Хазіреті Айша былай дейді: «Аллаһ Елшісі (с.а.у.) құптаннан бұрын төрт рәкат намаз оқып, артынан құптан намазын оқитын. Одан кейін тағы төрт рәкат намаз оқитын. Содан кейін жатуға бет алатын»<sup>2</sup>. 
	4. «Әууабин» намазы: Бұл – Аллаһқа көп тәубе етуші адам деген сөз. Ақшам намазынан кейінгі екі немесе үш сәлеммен оқылатын алты рәкат намаз. Мұның дәлелі мына аят: «Раббыларың іштеріңдегі нәрсені жақсы біледі. Егер игілерден болып, жаманшылықтан бет бұрып, тәубе етсеңдер, Аллаһ күнәларыңды кешіруші»<sup>3</sup>. Пайғамбарымыз (с.а.у.) былай дейді: «Кімде-кім ақшам намазынан кейін алты рәкат намаз оқыса, Аллаһ күнәларын теңіз көбігіндей болса да кешіреді»<sup>4</sup>. Аллаһ Елшісі ақшам намазынан кейін алты рәкат намаз оқыған адамның «әууабиннен» саналатынын айтып, артынан жоғарыда мағынасын беріп өткен аятты оқыған. Бұлардың бәрі – парыз намаздарға қосымша нәпіл намаздар. 

_______________
1 Тирмизи, Салат, 301.
2 әш-Шәукани, ІІІ, 118.
3 Исра, 17/25.
4 Мәжмау'з – Зауаид, ІІ, 230.