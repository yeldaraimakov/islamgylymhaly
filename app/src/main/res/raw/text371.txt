Қажылық ғибадатының бастан-аяқ толық орындалу барысы/1. Ихрам 
	Қажылық амалдары ихрамға кіру арқылы басталады. Ихрамға кірмес бұрын тырнақтарын және қолтықтың, ұятты жердің түктерін алып, мүмкіншілік болса ғұсыл<sup>1</sup> құйынып, болмаса дәрет алады. Денеге байланысты осы аталмыш дайындықтарды атқарғаннан кейін ер кісілер әдеттегі киімдерін шешіп, рида<sup>2</sup> және изар<sup>3</sup> деп аталатын екі бөлік матамен оранады. Бастарына еш нәрсе жабуға болмайды. Аяқтарына тәпішке киеді. Ал әйелдер әдеттегі киімдерін ауыстырмайды. Оларға тігілген киім, жабық аяқ киім, шұлық киюлеріне болады. Тек қана беттерін жаппайды. Ер кісілер де, әйел кісілер де мәкрүһ уақыт болмаса, екі рәкат «ихрам намазын» оқиды. Бұл намаздың бірінші рәкатында «Кафирун» сүресін, екінші рәкатында «Ықылас» сүресін оқиды. Одан кейін ниет етіп, тәлбия айтып, ихрамға кіреді. 
	Ифрад қажылығын орындайтындар 
	«Аллаһым, сенің ризалығың үшін қажылық ғибадатын орындауға ниет еттім, қажылықты маған жеңілдет және оны менен қабыл ал» – деп, тек қана қажылыққа ниет етіп, артынан «ЛәббайкАллаһумма ләббайк, ләббайка лә шәрика ләкә ләббайк, инналхамда уанни’мәтә ләкә уалмулка лә шәрика ләк», – деп тәлбия айтады. 
	Тәматтуғ қажылығын орындайтындар 
	«Аллаһым, сенің ризалығың үшін умра жасауды ниет еттім. Умраны маған жеңілдет және менен оны қабыл ал» – деп, тек қана умраға ниет етіп, артынан тәлбия айтады. 
	Қиран қажылығын орындайтындар 
	«Аллаһым, сенің ризалығың үшін умра және қажылық ғибадатын орындауды ниет еттім. Қажылық пен умраны маған жеңілдет және оларды менен қабыл ал» – деп, қажылық пен умраға бірге ниет етеді. Сосын тәлбия айтады. 
	Ниет және тәлбия айту арқылы ихрамға кіреді. Ихрамға кіргеннен кейін ихрамда тыйылған барлық тыйымдар басталады. Қағбаға жеткенге дейін жол бойы тәлбия: «ЛәббайкАллаһумма ләббайк, ләббайка лә шәрика ләкә ләббайк, инналхамда уанниғмәтә ләкә уалмулка лә шәрика ләк» және тәкбір: «Аллаһу әкбар, Аллаһу әкбар лә илаһә иллаллоһу уАллаһу әкбар, Аллаһу әкбар уә лиллаһилхамд» және тәһлил: «Лә иләһә иллаллоһу уахдаһу лә шәрика ләк, ләһул-мулку уә ләһул-хамду уә һуа а’ла кулли шайин қадир» – дұғалары және Пайғамбарымызға салауат айтылады. 
	Әсіресе, жоғары шыққан уақытта, төмен түскен уақытта, басқа қажылармен кездескен уақытта, намаздардың соңында жалпы әр мүмкіншілікті осындай қасиетті зікірлерді айтумен өткізу керек. 
	Тәлбия қажылықта құрбан айттың бірінші күні Үлкен шайтанға (Ақаба жәмрасына) тас лақтыруды бастаған уақытта, умрада Мәсжидул-Харамның есігіне жеткен уақытта тоқтатылады. 
	Меккедегі тұратын үйіне немесе қонақ үйіне барғаннан кейін, мүмкіндік болса, ғұсыл болмаса дәрет алып, Мәсжидул-Харамға тәлбия айтып барады. Байтуллаһты (Қағбаны) көрісімен үш рет тәкбір және тәһлил айтып, дұға жасалады. Парыз намазы оқылып жатпаса, дереу тауапқа бастайды. 

_______________
1 Денені толық жуу.
2 Рида: Белден жоғары қарай жабылатын сүлгі яки мата.
3 Изар: Белден төмен қарай жабылатын сүлгі яки мата.