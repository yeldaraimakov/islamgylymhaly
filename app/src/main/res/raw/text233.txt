Иғтиқаф
	Иғтиқаф – бір жерде тұру, күту, өзін бір жерге қамау деген сөз. Фиқһ терминінде – бір мешітте немесе соған ұқсас бір жерде иғтиқафқа ниет етіп, белгілі бір мезгіл сол жерде қалу. Бұл – уәжіп, мүәккад сүннет және мұстахап түрінде үшке бөлінеді. Аталған (иғтиқафқа кіремін деп сөз байланған) иғтиқаф – уәжіп, Рамазанның соңғы он күніндегі иғтиқаф – кифая жолымен мүәккад сүннет. Басқа бір уақытта ғибадат ниетімен бір мешітте бір мезгіл иғтиқафта болу – мұстахап. Иғтиқафтың дәлелі Құран мен сүннетте бар: Құранда: «Сендер мешіттерде иғтиқафта болғанда...<sup>1</sup>. «Менің үйімді (Қағбаны) тауап етушілер, ғибадатқа отырушылар, және рүкүғ, сәжде етушілер үшін тап-таза ұстаңдар»<sup>2</sup> – делінген. Бұл екі аятта да иғтиқаф ғибадаттарына тиісті мешіттерді көрсеткен. Айша, ибн Омар, Әнестің (р.а.) риуаяттарында былай дейді: «Аллаһ Елшісі (с.а.у.) Мәдинаға келгеннен кейін көз жұмғанға дейін Рамазанның ақырғы он күнін иғтиқафпен өткізетін<sup>3</sup>. 
	Иғтиқафтың мақсаты – адамның оңаша қалып шынайы ықыласпен Аллаһқа бет бұру, оған жақындауға тырысуы. Мұның ең аз мерзімі – бір күн. 

______________
1 Бақара, 2/187.
2 Бақара, 2/125.
3 Бухари, Итиқаф, 1.