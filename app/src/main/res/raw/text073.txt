2. Қиям (түрегеп тұру)
	Қиям – тіп-тік түрегеп тұру деген мағынаға келеді. Намазда негізгі парыздардың бірі саналып, әр рәкатта Құраннан бір сүре оқылатындай уақыт тұру. Құранда Аллаһ: «Аллаһқа бағынып, түрегеп тік тұрыңдар», – дейді<sup>1</sup>. Бірақ аяқта тұрып намаз оқи алмаса, отырып оқуына болады. Хазіреті Пайғамбарымыз (с.а.у.) былай дейді: «(Намазды) түрегеп тік тұрып оқы. Егер оған күшің жетпесе, отырып оқы. Оған да күшің жетпесе, сүйеніп оқы»<sup>2</sup>. 
	Ифтитах тәкбірін алатындай күші жеткен адам тік тұрып, тәкбір алып, одан әрі отырып оқуына болады. Қысқасы, науқас адам түрегеп тұруға күші жетпесе отырып, отыра алмаса сүйеніп, болмаса жатып ишаратпен намаз оқи алады. 
	Нәпіл намаздарды тұрып оқуға күші жете тұра отырып оқуға болады. Бірақ, тұрып оқуға күші жетіп жатса, әрине тұрып оқығаны абзал. 
	Бұл жерде Хазіреті Пайғамбарымыздың (с.а.у.) отырып намаз оқуынан мысал бере кетейік: Әбу Һурайра (р.а.) айтады: «Бір күні Аллаһ Елшісінің жанына бардым. Барсам, намазын отырып оқып жатыр екен. Намазды бітірген соң: 
	– Пайғамбарым! Сырқаттанып қалдыңыз ба? – деп сұрадым. 
	– Жоқ, аштық! Әбу Һурайра, – деді. 
	Мен шыдай алмай, жылап жібердім. Менің жылағанымды көріп: 
	– «Жылама, Әбу Һурайра! Бұл дүниеде аштық азабын тартқан, арғы жақта Аллаһтың азабын тартпайды»<sup>3</sup>, – деп жұбатты. 

_______________
1 Бақара, 2/138.
2 Бухари, Таксир, 19.
3 Кәнзу,л-Уммал, 7/199.