Ақшам намазының соңғы рәкатына үлгерген жағдайда... 
	Ақшам намазының соңғы рәкатына үлгерген адам ифтитах (намазға бастау) тәкбірін алғаннан кейін «субханака» дұғасын оқып, ары қарай сол рәкатты имаммен бірге тәмамдайды. Имам сәлем бергеннен кейін тұрып «субханака» дұғасы мен «ә’узу мен бисмиллаһты» сосын «Фатиха» мен қосымша сүре оқып, рүкүғ және сәжде жасап отырады. Бұл отырыста тек қана әт-тахият дұғасын оқып, қайта тұрады. Бисмиллаһтан кейін «Фатиха» және қосымша сүре оқып, рүкүғ және сәжде жасағаннан кейін соңғы отырысқа отырады. Бұл жерде «әт-тәхият», «салауат», «раббанә әтина» дұғаларын толық оқып, сәлем беріп, намазын аяқтайды. Ақшам намазының екінші рәкатына үлгерген адам үш рет тәшәһһүдке отырады. Бірақ екінші рәкаттың соңында қателесіп, отырмай қалса, сәһу сәждесі қажет емес. 