3. Әуретін жабу
	Әурет – шариғат терминінде қарауы харам, жабылуы парыз ұятты мүшелер. 
	Бұл мүшелердің намазда немесе намаздан тыс жерлерде жабылуы – парыз. Ерлердің әурет жерлері: кіндігінен тізелерінің астына дейінгі жерлері. Бұған Пайғамбарымыздың (с.а.у.) мына хадисі дәлел: «Еркектің әурет жері – кіндігі мен тізесінің арасы», «Кіндіктің асты – тізеден түскенге дейінгі жерлер»<sup>1</sup>. Әйел үшін әурет – жүз, қол, аяқтан басқа барлық дене. Хазіреті Пайғамбар былай дейді: «Әсма! Әйел балиғат жасына жеткен кезде оның мына мүшелерінен басқа жерлерінің көрінуі дұрыс болмайды. Аллаһ Елшісі осы сөздерді айтқан кезде қолдары мен жүзіне ишарат еткен еді»<sup>2</sup>. Хазіреті Айшадан бізге жеткен бір хадисте: «Аллаһ балиғат жасына жеткен әйел затының намазын орамалсыз қабыл етпейді»<sup>3</sup> – деп айтылып, шашты жабу керектігіне меңзейді. 
	Намазда бір мүшенің төртен бірі еріксіз ашылып, «субханАллаһил-а'зим» дейтіндей уақыт тұрса, намаз бұзылады. Ал егер өз еркімен ашса, сол сәтте бұзылады. 

_______________
1 А.б.Ханбәл,II, 187.
2 Әбу Дәәуд, Либас, 31.
3 Ибн Мажә, Таһарат, 132.