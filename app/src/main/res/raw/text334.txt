Тауап уәжіптері
	1. Тауап еткен уақытта әрқашан дәретті болу. Дәрет бұзылған жағдайда, тауап тоқтатылып, дәрет алынады. Сосын қалған айналымдар толықтырылып, тәмамдалады. Жүніп, хайыз және нифас күйінде тауап жасауға болмайды. 
	Әйелдер қажылық уақытында хайыз күндерін кешіктіру үшін дәрі қолдануларына бола ма? 
	Әйелдер хайыз күнінде Қағбаны тауап жасай алмайтындықтан, хайыз күндерін кешіктірулері үшін денсаулықтарына зияны тимейтін дәрі қолдануларына болады. Пайғамбарымыздың (с.а.у.) дәуірінде кейбір әйелдер «а’рәк» деп аталатын су ішу арқылы хайыз күндерін белгілі бір уақыт кешіктіретін-ді. Қазіргі заманда әйел адамдардың денсаулыққа зияны тимейтін арнайы дәрілер арқылы қажылық уақытында хайыз күндерін кешіктірулеріне болады. 
	Қажылықтың үш парызының біреуі саналатын зиярат тауабының уақыты әйелдердің хайыз күндеріне тура келіп қалған жағдайда, бұл парызды қашан атқарады? 
	Меккеде хайыз күндерінің бітуін күтеді. Хайыз күндері біткеннен кейін міндетті түрде зиярат тауабын атқарулары керек. Зиярат тауабын кешіктіргендері үшін жаза өтелмейді. Егер зиярат тауабын хайыз, нифас яки жүніп күйінде жасап қойған жағдайда, әлі Меккеде болса, қайтадан жасау керек. Қайтадан жасамаған жағдайда, жаза ретінде түйе немесе сиырды Харам аумағында шалады. 
	2. Әйелдер мен еркектердің шариғатта әурет деп саналатын мүшелерінің жабық болуы. Негізінде әурет жердің жабық болуы әрқашан парыз. Тауапта уәжіптігінің себебі, ашық болған жағдайда белгілі бір жаза мен тауапты қайтадан жасауды қажет еткендігі үшін. Парыз және уәжіп тауаптарында әурет деп саналатын кез келген мүшенің төрт те бірі ашылса, жаза ретінде құрбан шалу – уәжіп. Төрт те бірінен аз болса, құрбан шалу уәжіп емес. Нәпіл тауаптарда әурет мүшелерінің біреуінің төртте бірі ашылса, жаза ретінде садақа беріледі. Әйелдің қолы, жүзі және аяқтарынан басқа барлық жерлері әурет жері саналады. Ал еркектің әурет жері – кіндігі мен тізесінің арасындағы тұс. 
	3. Тауапқа Хажарул-Әсуәддің (қара тастың) қарсысынан бастау 
	4. Тауап еткен уақытта Қағбаны сол жаққа алып, оң жақпен жүру 
	5. Тауапты «Хатим» деген жердің сыртынан жасау. Өйткені «Хатим» деген жер Қағбаның бір бөлігі саналады. Хатимнің сыртынан жасалмаған айналымдар (шауттардың) қайтадан жасалуы тиіс. 
	6. Алғашқы төрт айналымы парыз болған Ифада, Умра, Уадағ тауаптарын жеті айналыммен (шаутпен) тәмамдау – уәжіп. 
	7. Тауапты жаяу жасау. Ауруына немесе кәрілікке байланысты жүре алмайтындар арнайы зембілдер арқылы тауап еттіріледі. 
	8. Барлық тауап түрлерінен (парыз,уәжіп,нәпіл) кейін екі рәкат намаз оқу. Мәкрүһ уақыттардан тыс барлық уақыттарда екі рәкат намазды тауаптан кейін дереу оқу – абзал. Кейін оқыса да болады. Бір тауаптан (Қағбаны жеті рет айналу бір тауап) кейін, екінші тауапты екі рәкат намаз оқымастан жасау – мәкрүһ. Мүмкін жағдайда аталмыш екі рәкат намазды Ибраһим мақамында оқыған жөн. Мүмкін болмаған жағдайда, Мәсжидул-Харамның кезкелген жерінде оқуға болады. Ибраһим мақамында ғана оқимын деп адамдарды жаншып, таптауға қатаң тыйым салынады. 