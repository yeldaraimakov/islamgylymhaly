Күмістің зекеті
	Күмістің нисап мөлшері – 200 дирһам, яғни, 595 грамм. Кімде-кімнің 595 грамм күмісі болса, оның қырық та бірін зекетке беруі – парыз. 
	Әбу Са’д әл-Худриден (р.а.) риуаят етілген хадисте Пайғамбарымыз (с.а.у.) күмістің нисап мөлшерін былай деп білдірген: «Бес уқийеден аз күмістен, бес заудден аз түйеден, бес уасқтан аз егістік өнімдерінен зекет алынбайды»<sup>1</sup>. Бес уқийе – 200 дирхамға тең. Ибн Омар хазіреті Әлиге: «Сахабалардан күміс нисабының 200 дирһам екендігіне қарсы шыққан пенде болмады», – деген. 

	Әшекей заттардан зекет алына ма?
	Ханафи мәзһабында алтыннан немесе күмістен жасалған әшекей жүзік, сырға, білезік, алқа сияқты заттардың салмағы нисап көлеміне жетіп, бір жыл толса, зекет алынады. Ал Шафиғи мәзһабында зекет алынбайды. Өйткені әшекей заттар әйел адамның кәдімгі киетін киімдері сияқты жеке тұлғалық қажеттері болып табылады. Әшекей заттардан зекет алынбайды деген ғалымдар әшекей көлемінің орташа болуын шартқа қосуда. Егер зекетті өтемеу ниетімен айла ретінде әшекей заттарды қоғамдағы әйелдердің қолданылатын көлемінен артық жинаса, олардан зекет алынады. Бұл мәселеде Ханафи мәзһабын негіз тұту – кедейлердің пайдасына шешілері анық. 

_______________
1 Бухари, Зекет,4; Муслим, 1/3.