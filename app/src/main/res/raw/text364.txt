1. Қадум тауабы
	Қадум (араб тілінде) – бару, жету сияқты мағыналарды білдіреді. Қадум тауабы – Меккеге келген уақытта Қағбаға сәлем ретінде жасалатын алғашқы тауап. Миқат шекараларының сыртынан келетін ифрад және қиран қажылықтарын орындайтын қажылар үшін қадум тауабы – сүннет. 
	Умра немесе тамматуғ қажылығын орындайтындар, миқат шекарасының ішінде тұратындар, ифрад қажылығын орындаушысы бола тұра Меккеге келместен Арафат тауына шыққандар, хайыз, нифас сияқты жағдайларға байланысты бұл тауапты жасай алмай Арафатқа шыққан әйелдер қадум тауабын кейін жасамайды. 
	Қадум тауабы Меккеге келген уақыттан бастап, Арафатта уақфа жасағанға дейінгі уақыт аралығында жасалады. Қадум тауабы зиярат тауабы сияқты орындалады. 