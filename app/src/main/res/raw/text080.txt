Намаз уәжіптері
	Намазға бастағанда – «Аллаһ» есімінің жанына ұлылық мағынасын білдіретін бір сөздің қосылуы – уәжіп. Мысалы, Аллаһу әкбар, Аллаһу а’зам, т.б. 
	Намазда «Фатиха» сүресін оқу – уәжіп. Ал Шафиғиларда – парыз. Дәлелдері Пайғамбарымыздың мына хадисі: «Фатиханы оқымаған адамның намазы жоқ»<sup>1</sup>. Ханафилар бұл хадисті «Намазы толық болмайды», – деп түсінгендіктен, намазда «Фатиханы» оқуды уәжіп деп қабылдаған. 
	Намаздың алғашқы екі рәкатында «Фатиханы» бір рет оқу және оны қайталамау уәжіп. 
	Парыз намаздардың алғаш екі рәкатында «Фатихадан» кейін басқа бір сүре немесе бір сүре көлеміндей аят қосып оқу – уәжіп. Бір хадисте: «Біз намазда Фатихамен бірге жеңіл келген аяттарды оқуға әмір етілдік»<sup>2</sup> – делінеді. Бірақ үтір мен нәпіл намаздардың барлық рәкаттарында «Фатиха» мен кез-келген бір сүрені немесе бір сүре көлеміндей аят оқу – уәжіп. Пайғамбарымыз (с.а.у.) былай дейді: «Фатихасыз және қосымша сүресіз оқылатын ешқандай парыз немесе нәпіл намаз толық емес»<sup>3</sup>. 
	Қырағаттың намаздың алғашқы екі рәкатында оқылуы – уәжіп. 
	«Фатиханы» басқа қосымша сүре немесе аяттардан бұрын оқу – уәжіп. Бір адам қателесіп, «Фатихадан» бұрын бір сүре оқыса, бірақ артынша есіне түсірсе, дереу оқып жатқан сүресін немесе аяттарын тоқтатып, «Фатиханы» оқып, соңынан сүре немесе аяттар оқуы тиіс. Намаз ақырында қателік (сәһу) сәждесін жасайды. 
	Жеке намаз оқыған адам бамдат (таң), ақшам және құптан намаздарын жария немесе құпия оқуға еркі бар. Бірақ бесін, намаздыгер және күндіз оқылатын нәпіл намаздарды құпия оқу – уәжіп. Түнде оқылатын нәпіл намаздарды адам қалай оқыса да ерікті. Хазіреті Айшадан Пайғамбарымыздың (с.а.у.) түнгі намаздарын қалай оқитындығын сұрағанда: «Кейде құпия, кейде жария етіп те оқитын», – деп жауап берді»<sup>4</sup>. 
	Жамағатпен оқылатын намаздардан бамдат, жұма, айт, тарауих және үтір намаздарының әрбір рәкатында және ақшам мен құптан намаздарының алғашқы екі рәкатында жария оқу, бесін мен намаздыгер намаздарының барлық рәкаттарында және ақшам намаздарының үшінші және құптан намазының соңғы екі рәкатында құпия түрде қырағат оқу – уәжіп. 
	Үтір намазында «құныт» дұғасын оқу мен құныт тәкбірін алу Имам Ағзам бойынша – уәжіп. Бірақ Әбу Юсуп және Имам Мұхаммедтің көзқарасына қарай– сүннет. 
	Сәждеде маңдаймен бірге мұрынды да жерге қою – уәжіп. (Имам Әбу Юсуп пен Имам Мұхаммед бойынша) 
	Намаздардың әрбір отырысында «әт-тахият» дұғасын оқу – уәжіп. 
	Алғаш отырыста «әт-тахиятты» оқып, кідірмей келесі рәкатты жалғастыру – уәжіп. Сол себепті аздап кідіріп қалған адамға парыз қиямды кешіктіргені үшін қателік (сәһу) сәждесі қажет. Сәһу сәждесін қажет ететін бұл кідіріс – «Аллаһумма салли ала Мухаммад» деп айтылатындай уақыт. 
	Үш немесе төрт рәкатты намаздарда бірінші отырыс – уәжіп. Пайғамбарымыз (с.а.у.) осылай жасаған. Қателесіп, бірінші отырысты отырмай түрегелген уақытта сәһу сәждесін жасаған<sup>5</sup>. 
	Қазаға қалған бір намазды күндіз жамағатпен оқыса, егер ол намаз бамдат намазы секілді жария оқылатын намаз болса, онда жария оқылады. Ал, жеке оқылса, қалауы еркінде. 
	Екі айт намазының әрбір рәкатындағы қосымша үш тәкбірі – уәжіп. Осы намаздарда бірінші рәкаттардың рүкүғ пен сәжде тәкбірлері – сүннет. Бірақ екінші рәкаттың рүкүғ тәкбіріне келсек, уәжіп тәкбірлерінен кейін бітісіп айтылғандықтан уәжіп саналған. 
	Намаздардың парыздарындағы ретке бағыну – уәжіп. Бұл рет – қырағат пен рүкүғ арасында және әрбір рәкатта қайталанған әрекеттердегі мәселе. Мысалы: бір адам бірінші рәкаттың бір сәждесін тәрк етсе, соңғы отырыстан немесе сәлем бергеннен кейін есіне түссе, дереу бұл сәждені қаза етеді. Одан кейін тәшәһһүд пен отырысты қайталап, оң жаққа сәлем беріп, сәһу сәждесін жасайды. Сосын тәшәһһүдке отырады. 
	Намаз ішінде оқылған сәжде аяты үшін «тиләуәт» сәждесін жасау – уәжіп. 
	Намазда жаңылысып яки ұмытып қалып қойған уәжіптер үшін сәһу сәждесін жасау – уәжіп. 
	Уәжіптердің әрқайсысын өз орнымен жасап, кешіктірмеу – уәжіп. Мысалы, қырағаттан кейін аз уақыт ойға шомып, одан кейін рукуғке бару секілді. 
	Имам Ағзам мен Имам Мұхаммедтің көзқарасына қарай, намаздың рүкүндерде яғни ішкі парыздарында көңіл толарлықтай уақыт кідіру – уәжіп. 
	Намаздардан кейін сәлем беру – уәжіп. Яғни, оң мен сол жағына жүзін бұрып, «әс-Сәлам» (сіздерге сәлем) деу – уәжіп. «Алайкум уә рахматуллаһ (Аллаһтың рақымы сіздерге болсын) сөзі – сүннет. Ханафи мәзһабы фақиқтарының басым көпшілігінің көзқарасына қарай, оң жаққа «әс-Сәлам» деу арқылы намаз аяқталады. Кейбір көзқарас бойынша, сол жаққа сәлем беру – сүннет. Сол себепті алғаш сәлемін берген имамға кешіккен адамның ұюы дұрыс емес<sup>6</sup>.

_______________
1 Тирмизи, Мәуақит, 69.
2 Ханбәл, III.2.
3 Тирмизи, Мәуақит, 69. 
4 Нәсаи, Қиямул-Ләйл/23.
5 Шәукани, II. 273
6 Білмен, 128.