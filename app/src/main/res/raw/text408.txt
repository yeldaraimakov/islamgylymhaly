Аңшылық
	Аллаһ Тағала бүтін дүниені әлсіз адам баласының пайдасына жаратқан. Сол адам баласының қызметіне ұсынылған сансыз әлемнің ішінде өз басына жеке бір әлем болып саналатын жан-жануар әлемін де адам үшін жаратып, әміріне бой ұсындырған. Міне, сондықтан біз, адам баласы, қой, ешкі жылқы, сиыр және түйе сияқты үй жануарларын және бұларға қоса жабайы, етін жеуге болатын, яки, етін жеуге болмаса да жүнін, терісін, мүйізін қолданауға жарамды жан-жануар, аңдарды пайдаланудамыз. Иә, теңіздің тереңдіктеріндегі түрлі-түрлі, сан алуан балықтар болсын, тау-тастардағы немесе ну ормандардағы неше түрлі аңдар болсын бәрі адам баласы үшін жаратылғандықтан, олардың етін және тері, мүйіздерін пайдалану мақсатымен аулауға Ислам діні теріс қарамайды. Бірақ тек қана қызық үшін бейкүнә аңдарды аямастан қыра беруге де тыйым салады. Бейкүнә аңдарды тек қана құмарлықты басу үшін қырып-жою, біріншіден, аңдардың азаюына, екіншіден, мейірімділік қасиетімен безендіріле жаратылған адам баласын қатыгездікке тәрбиелейтіні сөзсіз. Пайғамбарымыз (с.а.у.) бұл турасында былай дейді: «Кімде-кім бір құсты бостан-босқа, мұқтаждықсыз өлтірсе, ол құс қиямет күні былай деп үн қатады: «Уа, Раббым! Пәленше мені пайдасы үшін ауламай, бостан-босқа өлтірді»<sup>1</sup>. 
	Аңдарды балалау немесе жұмыртқалау мерзімдерінде аулаудан сақтану – мейірімді адам баласының ұмытылмас міндеті. 
	Ойын-сауық құрып, құмарлық үшін барлық уақытын аңдардың соңында өткізіп, аңды қалай аулағанын, қалай қуалағанын айтуды ермек қылған адам негізгі көңілін бөлетін маңызды нәрселерді ұмыт қалдырып, руханияттан мақұрым қалары сөзсіз. Пайғамбарымыз (с.а.у.) бір хадисінде: «Аңның соңына түскен адам ғафыл (бейқам) болады»<sup>2</sup> – деп, осы шындыққа назарымызды аударған. 
	Қорытынды ретінде айтар болсақ, аң аулап, ризық табу – халал кәсіп жолы. Десек те, басқа ризық табу жолдары одан абзалырақ.
	
	Қандай жолдармен аң ауланады?
	1. Аңды жаралап, қансырататын мылтық, садақ сияқты қару арқылы. 
	Аңның терісін жыртып немесе тесіп қанын ағыза алмайтын шоқпар, таяқ сияқты құралдармен ұрып, тоқпақтап өлтірілген аңдардың етін жеуге болмайды.
	2. Үйретілген бүркіт, қаршыға сияқты құстар мен үйретілген ит арқылы. 
	Аңшылыққа жарайтын ит, құстардың үйретілгендіктерінің белгісі аңға жібергеннен кейін иесінің шақырған уақытында дереу келулері және ұстаған аңдарының етінен ұстаған уақытта жемеулері.
	3. Тұзақ, қақпан құру арқылы.

_______________
1 Әт-Тәрғиб уәт-Тәрһиб, 2/158.
2 Тирмизи, Фитан/69.